---
title: "Onwijs"
date: 2020-10-28T21:04:58+02:00
authors:
  - Jochem Kossen
tags:
  - onwijs
  - cognitie
  - didactiek
  - educatie
  - leren
  - lesstof
  - meta
---

## Onwijs?
Onwijs is een project waar lesmateriaal vrij wordt gedeeld.

Als docent Software Development bij Landstede MBO schrijf ik
regelmatig lesmateriaal dat ik tot nu toe alleen binnen onze locatie
gedeeld heb.

Mijn idee van onderwijs is dat het bereikbaar moet zijn voor
iedereen. Zodoende liep ik al langere tijd rond met ideeÃ«n om mijn
lesmateriaal online te delen. Een platform waarbij ik dit op mijn
manier kon doen ontbrak. Nu we midden in de tweede Coronagolf en de
herfstvakantie zitten kwam het idee om zelf een platform te beginnen
weer boven.

De hoofdwebsite van Onwijs is ondergebracht bij [maankat](/).

## Missie, visie, normen en waarden

### Vrij en open
De complete code en inhoud van deze website gaat gepubliceerd worden
als Open Source project op GitHub. Voel je vrij om mee te helpen, ook
als je geen docent bent. Wanneer dit gebeurd is volgt er een nieuwe
blogpost met meer informatie.

### Toegankelijk
De site dient vrij toegankelijk voor iedereen te zijn. Zo is er geen
paywall en zijn nergens user accounts nodig. Ook streef ik ernaar de
website "[drempelvrij](https://www.drempelvrij.nl/)" te maken en te houden.

### Optimale cognitieve belasting
Onze hersenen interpreteren alles wat onze ogen zien. Als er bij
lesmateriaal advertenties staan, dan kost dat een bepaalde capaciteit
om te leren. Net als andere elementen die niet direct te maken hebben
met de leerstof.

Het hoofddoel van deze site is dat mensen ervan kunnen leren. En dat
kan het beste als de cognitieve belasting laag gehouden wordt. Dus
geen advertenties tussen lesmateriaal, geen overbodige
achtergrondafbeeldingen, een bescheiden maar duidelijk gebruik van
kleur.

Waar mogelijk gebruik maken van de Dual Coding Theory om stof beter
vast te leggen in het geheugen van de lerende.

### Tijdloos
Voor de inhoud van het lesmateriaal wil ik me waar mogelijk richten op
tijdloze informatie die generiek toepasbaar is. In mijn vakgebied
programmeren leg ik graag uit hoe variabelen werken omdat die binnen
het vakgebied altijd aanwezig zullen zijn en op dezelfde manier zullen
werken. Ook zijn variabelen van toepassing op alle veel voorkomende
programmeertalen. Iedereen die wil leren programmeren heeft iets aan
die kennis.

Als ik daarentegen lesmateriaal schrijf over hoe Vue.js versie 2 te
gebruiken is, dan is dit binnen een jaar verouderd.

## Technisch
De volledige website is gemaakt met een statische site generator
([Hugo](https://gohugo.io/)). Dit zorgt ervoor dat de site weinig technische eisen heeft. Er
hoeft alleen maar statische content geserveerd te worden. Daarbij
maakt het het makkelijk om de website met alle inhoud als project bij
Github te hosten.

Wil je je eigen kopie hosten? Dat kan dus. Houd wel rekening met de
licentie op het materiaal. Deze heb ik op dit moment nog niet
besloten, maar hoogstwaarschijnlijk wordt het de [CC-BY-NC-SA](https://creativecommons.org/licenses/by-nc-sa/3.0/nl/) licentie
van [Creative Commons](https://creativecommons.org).
